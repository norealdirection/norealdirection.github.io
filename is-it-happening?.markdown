---
layout: page
title: About
image: images/pages/bouwkraan.jpg
permalink: /about/
order: 10
backgroundcolor: '#2bb04f'
textcolor: '#ffffff'
---

Dit zijn de **MAKE IT HAPPEN.** jaren. De tijd waarin de stad de plannen voor een _Nieuw Rotterdam_ met succes realiseert. De contouren hiervan werden zichtbaar omstreeks 2013, met de realisatie van een reeks nieuwe iconen. Rotterdam speelde zich internationaal strategisch in de kijker en inmiddels lijkt alles er aan gelegen om de toppositie als vestigingsstad te verzilveren. **MAKE IT HAPPEN.** pronkt groots op bouwborden langs de velen bouwplaatsen in de stad. Luxe woontorens en eye-catchers zijn veelal het resultaat. Ook steeds verder op Zuid. **HIER ONTSTAAT HET. HIER GEBEURT HET.** Maar _wat_ gebeurt er precies? _Wie_ doen het gebeuren? Wie wint en wie verliest er?

De slogan [**ROTTERDAM. MAKE IT HAPPEN.**](https://rotterdammakeithappen.nl/) werd eind 2014 geboren uit een publiek-private samenwerking tussen [Gemeente Rotterdam](https://www.rotterdam.nl/bestuur-organisatie/make-it-happen/), [Havenbedrijf](https://www.portofrotterdam.com/en/files/port-of-rotterdam-make-it-happen), [Erasmus Universiteit](https://www.eur.nl/over-de-eur/huisstijl/make-it-happen) en stadspromoter [Rotterdam Partners](https://rotterdammakeithappen.nl/merkpartners/rotterdam-partners/). Verenigd in een _Merkalliantie_ (onder regie van Rotterdam Partners) vertellen zij vandaag een eenduidig verhaal over Rotterdam. En met succes; sindsdien is de alliantie uitgebreid met het Erasmus MC, Rotterdam Festivals en Rotterdam Topsport en wordt ze versterkt door een groeiende reeks lokale ondernemers en organisaties; de overige [_Merkpartners_](https://rotterdammakeithappen.nl/merkpartners/). Ook kleine ondernemingen en ondernemers kunnen de slogan adopteren of er door worden geädopteerd, mits hun activiteiten in lijn zijn met de voornaamste doelstelling: economische groei van de stad Rotterdam.

Sinds de jaren ‘80 geldt het tijdperk van de ondernemende stad, dat wordt gekenmerkt door een concurrentiestrijd tussen steden in het aantrekken van kapitaalkrachtige bedrijven, bewoners en bezoekers. Deze competitie vormt het dwingende kader voor het handelen van de hedendaagse stad. Het sleutelwoord is daarbij (nog altijd) aantrekkelijkheid, ingegeven door een mentaliteit die begin jaren ‘90 nog bekritiseerd werd als het prestige denken. Vandaag is dit de norm geworden en met een greep uit de plannen toont Rotterdam zich exemplarisch: een spiegel op de schaal van een gebouw, een stadionproject zonder draagvlak, luxe appartementen, lofts en superlofts voor internationale kenniswerkers, cruiseschepen voor toeristen, het Eurovision songfestival. In het kort: prestige projecten.

De problemen van dit marktgedreven beleid zijn vandaag bij velen bekend. Rotterdam is nog altijd een stad van twee snelheden. In versnelling verliest de stad haar minder snelle bewoners nog meer uit het oog. Rotterdam jaagt armen de stad uit, kopt het in de krant. Het is direct en indirect al jaren inzet van beleid. Snel gaan leidt tot snel vergeten, en zo stapelen de problemen zich op. De skyline krijgt vorm tegen een achtergrond van een griepepidemie en klimaatverandering, die twee grote vraagtekens aan onze gedeelde horizon. Het is onzeker wat er daadwerkelijk van het Rotterdamse klimaatakkoord terecht zal komen sinds de coronacrisis de samenleving op haar kop zette. Één ding is wel zeker: oplossingen voor de stedelijke problematiek zoekt men enthousiast of wanhopig bij de markt, voor wie de rode loper feestelijk wordt uitgerold.

_City marketing_ (promotie) en _branding_ (identiteit) spelen een centrale rol in de ontwikkelingen. **MAKE IT HAPPEN.** is Rotterdam’s marketingoffensief in de inter-urbane concurrentiestrijd. Het doel is om de stad internationaal sterker op de kaart te zetten, maar ook om de lokale identiteit te versterken. Met haar slogan doet de stad een beroep op het Rotterdamse ondernemerschap en de lokale traditie van vernieuwing. Het is de internationale, neoliberale versie van het oude ‘geen woorden maar daden’, waarmee men bewust doorbouwt op het lokale verhaal van een stad van permanente verandering. Dit verhaal is in het verleden vaker ingezet om grootschalige stedelijke transformatieprojecten te versnellen en te legitimeren. Vandaag zien we onder de woorden **MAKE IT HAPPEN.** de transformatie van Rotterdam gebeuren—in fysiek, economisch én sociaal opzicht.

Volgens gemeente Rotterdam is **MAKE IT HAPPEN.** een belofte én een ‘prikkelende’ uitnodiging: de uitnodiging (aan kapitaal) om bij te dragen aan de transformatie van de stad, en de belofte om het te realiseren. Maar het is ook een opdracht, een plicht. In het neoliberale tijdperk moet het individu gemobiliseerd en in dienst gesteld worden van het stedelijk concurrentievermogen. Met de activerende vorm van het voorschrift is de slogan er op gericht om het creatieve vermogen van lokale ondernemers, kunstenaars en burgers los te maken en in te zetten in het transformatieproces. Waar de overheid ooit de taak had om haar burgers te beschermen tegen de excessen van marktwerking, spreekt zij vandaag al haar burgers aan als ondernemers. Doelbewust verheft zij een lokale reputatie voor ondernemerschap tot een stadsbreed imago. 

Een stadsslogan is een politiek instrument dat richting geeft aan de lokale ontwikkelingen. Politiek is de kunst van het mogelijke; het vermogen om te kunnen bepalen wat er gebeurt—_what happens_. Met de slogan **MAKE IT HAPPEN.** suggereert Rotterdam macht en zeggenschap over de stad, maar dan wel in naam van de stad als onderneming. In het economische spel geldt de regel dat een gebeurtenis slechts dient te gebeuren wanneer de geïnvesteerde kosten terugverdiend zullen worden. Kan er dan ooit iets nieuws gebeuren?  **MAKE IT HAPPEN.** wekt de indruk van actief burgerschap en een beloftevolle toekomst voor alle Rotterdammers, maar is het niet vooral het imperatief voor stedelijke groei? **DE WERELD LIGT HIER AAN JE VOETEN. HIER IS ALLE RUIMTE OM TE PIONIEREN. GRENZELOOS, TOMELOOS, TORENHOOG.**

De ambities van de ondernemende stad blijken vaak onverenigbaar met sociale idealen en verplichtingen. Wat men zegt is niet altijd wat men doet. Wat er gebeurt is niet altijd wat er zou moeten gebeuren. En ondertussen gebeuren er dingen die zich helemaal niet laten maken. De overheid bevindt zich in een ongemakkelijke positie: zij moet haar burgers beschermen en tegelijkertijd de economische krachten koesteren en zelfs aanjagen omdat de voortgang er van afhangt. Er is sprake van een dilemma en vooralsnog is duidelijk welke kant van dit geschil stadsmarketing dient. Er is sprake van een dilemma, en het is duidelijk welke kant van dit dilemma stadsmarketing dient: de kant van gentrificatie, landmarks, sloop, vernieuwing, groei, etc. Dat dit beleid wordt voorgestaan door een zespartijen-college belooft niet veel goeds voor de politiek. Heeft Rotterdam eigenlijk wel een keuze? Het dwingende **MAKE IT HAPPEN.** suggereert van niet. Maar wat staat er dan tegenover?

De uitspraak **MAKE IT HAPPEN.** is er op gericht de stad en haar omgeving te veranderen. Het is het verhaal van Rotterdam, zegt men. Maar het is maar de helft van het verhaal. De ondernemer, het bedrijfsleven en de markt maken de economie, maar andere maatschappelijke structuren breken ze juist op. Geen vernieuwing zonder vernieling. Geen winnaars zonder verliezers. De slogan van Rotterdam is ontegenzeggelijk, want deze basale uitspraak is altijd waar. Maar hij is ook incompleet; het ontbreekt ‘m aan reflectie. Onder het oppervlak van het Rotterdamse zelfvertrouwen vindt men een stedelijke _onzekerheid_, van hen voor wie het _niet_ gebeurt. Dat die onzekerheid groeiende is, wijst op een (toenemende) onmaakbaarheid van de stad. Als gevolg van falend beleid, of... per ongeluk. Zelfs Rotterdam kan namelijk niet altijd de werkelijkheid naar haar hand zetten.

**IS IT HAPPENING?** is de vraag op het antwoord **MAKE IT HAPPEN.** De vraag stellen is de vraag beantwoorden: nee, het gebeurt niet voor iedereen evenredig; ja, er voltrekt zich een _man-made_, planetaire, ecologische ramp. Maar behalve een kritische of rhetorische vraag is dit een experiment in onwetendheid. Een beetje stad beschikt over een zeker reflexief vermogen en reflectie vereist dat je alert bent voor nieuwe gebeurtenissen, dat je niet altijd weet wat er moet gebeuren. Antwoorden zijn interessant in zoverre zij nieuwe vragen mogelijk maken. Het wordt tijd dat Rotterdam zich die vragen gaat stellen. Opdat de potentie van een stad van permanente verandering het publieke belang zal mogen dienen. En wellicht zodat wij meer onbevangen een onzekere toekomst tegemoet zullen treden.

![IS IT HAPPENING?](assets/misc/schrikhek-wit3.png)